---
Title: Om mig
Description: Detta är jag
---

Jag heter Christian Saarenketo, en person i 40-årsåldern som alltid tyckt att, som det heter, "det här med data" är intressant och kul.

Har haft små drömmar om att bli en OK programmerare, och mest sett programmering för webben som ett mer nödvändigt ont, trots att jag själv haft nytta av internet, men det har ändå inte känts som "riktig" programmering.

Men, webben är numera så integrerad med allt man gör så jag har på senare år tänkt att det är lika bra att lära sig, plus att jag upptäckt att det ändå är ganska kul att sätta ihop hemsidor (de få ggr jag nu gjort det).

Har egentligen aldrig arbetat eller förkovrat mig djupt i programmering eller webbutveckling, hamnade i löne- och bokföringsbranchen med en massa administration ovanpå det, men lik förbaskat har jag kollat youtube och sett videoklipp om programmering, internet, webbutveckling och en massa annat techrelaterat, och till slut när jag blev utan jobb för något år sedan tänkte jag att det fick vara dags att ta tag i det här på riktigt.

Har sedan dess läst flera grundkurser i olika programmeringsspråk och även en i HTML/CSS i ett försök att bygga upp något slags portfolio av kunskap som kan vara användbar på arbetsmarknaden.

Jag blir ju dessutom inte direkt yngre, så jag har väl bara några år till på mig att försöka lära mig något vettigt för att ens ha en chans att få ett arbete, trots att jag nog inte lär bli klar förrän jag närmar mig 50...

Och ja, om det nu är någon som tittar och faktiskt läser de här sidorna, vilket jag tror är tveksamt eftersom det säkert är för mycket innehåll att ögna igenom, så framgår det kanske av bilden att jag har en synnedsättning. Skrämmande information för vissa, irrelevant för andra.
Men oavsett så har även detta gjort att jag fått ett intresse för programmering och internet, speciellt de gånger jag besökt hemsidor där jag själv suttit hemma och tänkt **"Ska det vara så svårt att få sidan tillgänglig!"**, så nu försöker jag lära mig hur enkelt eller krångligt det faktiskt är.

Synnedsättningen är dock inte blindhet, utan en grav sådan: innebär att jag kan se lite med förstoring, men använder talstöd för att underlätta läsning av text.

Oavsett ska det bli spännande att se vad denna kurs kan bidra med vid design av hemsidor, utöver den tidigare kursen i PHP som ingår i kurspaketet.
